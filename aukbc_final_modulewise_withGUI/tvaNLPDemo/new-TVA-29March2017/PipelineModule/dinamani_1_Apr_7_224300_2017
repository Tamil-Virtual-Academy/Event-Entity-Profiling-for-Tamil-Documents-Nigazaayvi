கல்வி வளர்ச்சிக்கு முழு ஒத்துழைப்பு: முதல்வர் வேண்டுகோள்.
     ஆசிரியர்களும், அரசுப் பணியாளர்களும் கல்வி வளர்ச்சிக்கு முழு ஒத்துழைப்பு அளிக்க வேண்டுமென முதல்வர் எடப்பாடி கே.பழனிசாமி வேண்டுகோள் விடுத்தார். 
திருவள்ளூர் மாவட்டத்தில் பள்ளிக் கல்வித் துறை சார்பில் விரிவுரையாளர்கள் பணியிடங்களுக்கான நியமன உத்தரவு வழங்குதல், பேரிடர் மேலாண்மை விழிப்புணர்வு குறித்த போட்டியில் வெற்றி பெற்றவர்களுக்குப் பரிசு வழங்குதல் உள்ளிட்ட நிகழ்ச்சிகள் சனிக்கிழமை நடைபெற்றன. அதில், முதல்வர் எடப்பாடி கே.பழனிசாமி பேசியது: 
தமிழகத்தில் 1 முதல் 9-ஆம் வகுப்பு வரை முப்பருவ கல்விமுறை நடைமுறைக்குக் கொண்டு வரப்பட்டது. இந்தக் கல்வி முறையால் மாணவர்களின் புத்தகச்சுமை குறைந்ததுடன், கற்றலிலும் கூடுதல் கவனம் ஏற்பட வழிவகை செய்யப்பட்டுள்ளது. 
குழந்தைகளுக்கான இலவச மற்றும் கட்டாயக் கல்வி உரிமைச் சட்டத்தின்படி, தனியார் பள்ளிகளில் 25 சதவீத இடஒதுக்கீட்டில் மாணவர் சேர்க்கை நடைபெறுவதை தமிழக அரசு உறுதி செய்திருக்கிறது. 
கடந்த கல்வியாண்டில் மாணவர் சேர்க்கை 49,864-ஆகவும், 2016-17 ஆம் ஆண்டில் 97,506-ஆகவும் உயர்ந்துள்ளது. 
மாணவர்களின் தேர்ச்சி விகிதமும் தமிழகத்தில் அதிகரித்து வருகிறது. 10-ஆம் வகுப்புப் பொதுத் தேர்வில் 1,467 அரசு உயர்நிலை மற்றும் மேல்நிலைப் பள்ளிகளும், 12-ஆம் வகுப்புப் பொதுத் தேர்வில் 266 அரசு மேல்நிலைப் பள்ளிகளும் 100 சதவீதத் தேர்ச்சியைப் பெற்றுள்ளன. 
பணி நியமன உத்தரவுகள்: ஆசிரியர் கல்வி-பயிற்சி நிறுவனங்கள் மற்றும் அரசு ஆசிரியர் பயிற்சி நிறுவனங்களுக்காக ஆசிரியர் தேர்வு வாரியத்தால் 11 முதுநிலை விரிவுரையாளர்கள், 80 விரிவுரையாளர்கள், 18 இளநிலை விரிவுரையாளர்கள் என மொத்தம் 109 பேருக்கு கலந்தாய்வு நடத்தப்பட்டு பணி நியமன உத்தரவுகள் வழங்கப்பட்டன. 
நாட்டிலேயே தமிழகத்தில் மெய்நிகர் வகுப்பறைகள் 770 பள்ளிகளிலும், 11 மாவட்ட ஆசிரியர் கல்வி மற்றும் பயிற்சி நிறுவனங்களிலும் நிறுவப்பட்டுள்ளன. தற்காலக் கணினி யுகத்தின் டிஜிட்டல் தேவைகளைப் பூர்த்தி செய்ய மாணவர்களுக்குத் தேவையான பாடப்பொருள் சார்ந்த 950 காணொலிகள் உருவாக்கப்பட்டுள்ளன. மாணவர்களின் கற்றலை இனிமையாக்க ஒன்று முதல் ஐந்து வகுப்பு வரையிலான தமிழ்ப் பாடல்களை அரசுப் பள்ளி மாணவர்கள்-ஆசிரியர்களைக் கொண்டு காணொலியாக உருவாக்கப்பட்டு வெளியிடப்பட்ட குறுந்தகடு வரவேற்பைப் பெற்றுள்ளது. 
ஒத்துழைப்பு அளியுங்கள்: நாட்டிலேயே முதன்மையான மாநிலமாகத் தமிழகத்தை உருவாக்க வேண்டும் என்று மறைந்த முதல்வர் ஜெயலலிதா அறிவுறுத்தினார். அவரது உத்தரவையேற்று அரசுப் பணியாளர்களும், ஆசிரியர்களும் தமிழகத்தின் கல்வி வளர்ச்சிக்காக அரசுக்கு முழுமையான ஒத்துழைப்பு அளிக்க வேண்டும் என்று முதல்வர் எடப்பாடி கே.பழனிசாமி கேட்டுக் கொண்டார். 
பள்ளிக்கல்வித் துறை அமைச்சர் கே.ஏ.செங்கோட்டையன் உள்ளிட்ட பலரும் உரையாற்றினர். பள்ளிக் கல்வித் துறை செயலாளர் த.உதயச்சந்திரன் வரவேற்றார்.  

