சமாஜவாதி கட்சியின் தலைவர் நான்தான்; உத்தரப் பிரதேச முதல்வராக மட்டுமே அகிலேஷ் யாதவ் உள்ளார்'' என்று முலாயம் சிங் தெரிவித்துள்ளார்.
சமாஜவாதி கட்சியில் அக்கட்சித் தலைவர் முலாயம் சிங்குக்கும், அவரது மகன் அகிலேஷ் யாதவுக்கும் இடையே கடந்த சில நாள்களாக மோதல் போக்கு நிலவி வருகிறது. இதன் உச்சக்கட்டமாக கட்சியின் தேர்தல் சின்னமான "சைக்கிள்' சின்னத்தை தங்களுக்கு ஒதுக்கக்கோரி இருதரப்பும் தேர்தல் ஆணையத்தை நாடியது.
அப்போது, இருதரப்பிடம் தங்களுக்கு கட்சியில் இருக்கும் ஆதரவை திங்கள்கிழமைக்குள் நிரூபிக்க வேண்டும் என்று தேர்தல் ஆணையம் உத்தரவிட்டது.
இதையடுத்து, "சைக்கிள்' சின்னத்தை தங்களுக்கு ஒதுக்க வேண்டும் என்று வலியுறுத்தி, தேர்தல் ஆணையத்திடம் எம்பி, எம்எல்ஏக்கள் கையெழுத்திட்ட உறுதிமொழிப் பத்திரத்தை அகிலேஷ் தரப்பினர் சனிக்கிழமை அளித்தனர்.
இதனிடையே, லக்னெüவில் உள்ள கட்சித் தலைமையகத்தில் முலாயம் சிங்கும், அவரது சகோதரர் சிவ்பால் சிங் யாதவும் கட்சி நிர்வாகிகளுடன் ஞாயிற்றுக்கிழமை ஆலோசனை நடத்தினர். அதன் பிறகு செய்தியாளர்களிடம் முலாயம் சிங் பேசுகையில், "சமாஜவாதி கட்சிக்குள் எவ்வித மோதல் போக்கும் இல்லை' என்றார். பின்னர் தில்லிக்கு அவர் புறப்பட்டுச் சென்றார். அங்கு அவர் செய்தியாளர்களிடம் பேசியபோது, சமாஜவாதி கட்சியின் தேசியத் தலைவர் தாம்தான் என்றார்.
இதுதொடர்பாக அவர் மேலும் கூறியதாவது:
கட்சியின் தலைவர் நான்தான். உத்தரப் பிரதேசத்தின் முதல்வராக மட்டுமே அகிலேஷ் யாதவ் உள்ளார். உத்தரப் பிரதேச மாநில கட்சியின் தலைவராக சிவபால் சிங் யாதவ் தொடர்கிறார்.
கடந்த டிசம்பர் 30-ஆம் தேதியன்று ராம்கோபால் யாதவ் 6 ஆண்டுகளுக்கு கட்சியிலிருந்து நீக்கம் செய்யப்பட்டார். எனவே அவரால் கடந்த ஜனவரி 1-ஆம் தேதி கூட்டப்பட்ட தேசிய செயற்குழு சட்டவிரோதமானது ஆகும் என்றார்.

சைக்கிள் சின்னம் முடங்கும் அபாயம்?

சமாஜவாதி கட்சியின் சைக்கிள் சின்னம் யாருக்கு என்பது குறித்து வரும் 17-ஆம் தேதிக்குள் தேர்தல் ஆணையம் முடிவு எடுக்கவில்லை எனில், அந்த சின்னம் முடங்கும் அபாயம் ஏற்பட்டுள்ளது.
இதுகுறித்து தேர்தல் ஆணைய வட்டாரங்கள் தெரிவித்ததாவது: உத்தரப் பிரதேச மாநில சட்டப் பேரவைத் தேர்தலுக்கான முதல் கட்ட தேர்தல் தேதி அறிவிக்கப்பட்டுவிட்டது. முலாயம் சிங், அகிலேஷ் யாதவ் ஆகியோர் தரப்பு வேட்பாளர்கள் ஒரே சின்னத்தில் ஒரே நேரத்தில் போட்டியிட முடியாது. எனவே சமாஜவாதி கட்சியில் யாருக்கு பெரும்பான்மை பலம் உள்ளது? சைக்கிள் சின்னம் யாருக்கு? என்பன குறித்து வரும் 17-ஆம் தேதிக்குள் தேர்தல் ஆணையம் முடிவு செய்ய வேண்டும். ஒருவேளை இரு தரப்பினருக்கும் ஆதரவு அளித்த எம்.பி.க்கள், எம்எல்ஏ-க்களின் எண்ணிக்கை சமமாக இருந்தால் சின்னத்தை ஒதுக்குவது குறித்து ஆணையத்தால் இறுதி முடிவு எடுக்க முடியாது. எனவே அந்தச் சின்னத்துக்கு இடைக்காலத் தடை விதித்து அதை முடக்கும் முடிவும் எடுக்கப்படலாம் என்று அந்த வட்டாரங்கள் தெரிவித்தன.


அமர் சிங்குக்கு மீண்டும் "இசட்' பிரிவு பாதுகாப்பு

சமாஜவாதியில் உள்கட்சிப் பூசல் நிலவி வருவதால், முலாயம் சிங்குக்கு நெருக்கமானவரும், மாநிலங்களவை எம்.பி.யுமான அமர் சிங்கிற்கு அச்சுறுத்தல் உள்ளதால் அவருக்கு மீண்டும் "இசட்' பிரிவு பாதுகாப்பு வழங்கப்பட்டுள்ளது.
இதுதொடர்பாக மத்திய உள்துறை அமைச்சகம் சனிக்கிழமை இரவு உத்தரவு பிறப்பித்துள்ளது.
இந்தப் பிரிவின் கீழ் மத்தியத் தொழிலகப் பாதுகாப்புப் படையைச் சேர்ந்த 24-க்கும் மேற்பட்ட வீரர்கள் ஆயுதம் ஏந்திய நிலையில் அமர் சிங்குக்கு பாதுகாப்பு அளிப்பர்.
