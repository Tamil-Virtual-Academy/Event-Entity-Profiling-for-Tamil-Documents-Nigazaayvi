நாட்டில் உணவுப் பாதுகாப்பை உறுதிப்படுத்த விவசாயிகளுக்கு உரிய வகையில் ஆதரவு அளிக்கப்பட வேண்டியது அவசியம் என வேளாண் விஞ்ஞானி எம்.எஸ்.சுவாமிநாதன் கூறினார்.
அகில இந்திய வங்கி ஊழியர்கள் சங்கத்தின் 28-ஆவது தேசிய மாநாடு சென்னையில் ஞாயிற்றுக்கிழமை நடைபெற்றது. மாநாடு தொடக்க விழாவில் எம்.எஸ்.சுவாமிநாதன் பேசியது:-
இந்திய மக்கள் தொகையில் பெரும் பகுதியினர் ஊட்டச்சத்து குறைபாட்டால் பாதிக்கப்பட்டுள்ளனர். 5 வயதுக்கு உள்பட்ட குழந்தைகளுக்கான ஊட்டச்சத்து குறைபாடு குறியீட்டில் 129 நாடுகளைக் கொண்ட பட்டியலில் இந்தியா 114 ஆவது இடத்தில் இருக்கிறது என்று 2016-ஆம் ஆண்டுக்கான உலக ஊட்டச்சத்து அறிக்கை தெரிவித்துள்ளது.
உணவுப் பாதுகாப்புச் சட்டம் இருப்பதால், தேவையுள்ள அனைவரும் உணவு பெறும் உரிமை ஏற்பட்டிருக்கிறது. இந்த ஊட்டச்சத்து குறைபாடுக்கு எதிரான நடவடிக்கைகளில் விவசாயிகளின் பங்கு மிக முக்கிமானதாகும். அதாவது உணவுப் பாதுகாப்பை உறுதிப்படுத்துவதற்கு ஏதுவாக உற்பத்தியையும் சந்தைப்படுத்துதலையும் விவசாயிகள் மேற்கொள்ளும் வகையில் அவர்களுக்கு சரியான வகையில் ஆதரவு அளிக்க வேண்டும்.
மத்திய அரசு அண்மையில் கொண்டுவந்த பண மதிப்பிழப்பு நடவடிக்கையால் விவசாயிகள், வங்கிக் கடன் பெற முடியாமலும், கடனை திருப்பிச் செலுத்த முடியாமலும் பாதிக்கப்பட்டுள்ளனர். அதிரடி நடவடிக்கைகளை எடுப்பதற்கு முன்பாக இதுபோன்ற காரணிகளையும் கவனத்தில் கொள்வது அவசியம்.
இந்தச் சவால்களை உரிய முறையில் வங்கிகள் எதிர்கொண்டு, விவசாயிகளும், சிறு தொழில் நிறுவனங்களும் எளிதாக கடன் பெறுவதற்கான நடவடிக்கைகளை எடுக்க வேண்டும் என்றார்.
தா.பாண்டியன்: இதையடுத்து, இந்திய கம்யூனிஸ்ட் கட்சியின் மூத்த தலைவர் தா.பாண்டியன் பேசியது: வங்கிகள் தேசிய மயம், முதலீடுகள் அதிகரிப்பு, கிராமப்புறங்களில் வங்கிக் கிளைகள் என ஒவ்வொன்றுக்கும் அகில இந்திய வங்கி ஊழியர்கள் சங்கம் தொடர்ந்து போராடி வெற்றியும் கண்டிருக்கிறது. இப்போது வங்கிகள் தனியார்மயமாக்கப்படுவதற்கு எதிராக ஒன்றுபட்டு போராட வேண்டிய கட்டாயம் எழுந்துள்ளது என்றார்.


