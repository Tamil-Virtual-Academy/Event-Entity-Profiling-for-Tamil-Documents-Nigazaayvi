உள்ளாட்சி தேர்தல் ரத்தால் அ.தி.மு.க., வேட்பாளர்கள் அதிர்ச்சி
உள்ளாட்சி தேர்தலை ரத்து செய்து, சென்னை உயர் நீதிமன்றம் உத்தரவிட்டது, அ.தி.மு.க., வேட்பாளர்களிடம், கடும் அதிர்ச்சியை ஏற்படுத்தி உள்ளது. தமிழகத்தில், உள்ளாட்சி தேர்தல் தேதி அறிவிப்பு வெளியானதும், அனைத்து கட்சிகளுக்கும் முன்பாக, அ.தி.மு.க., வேட்பாளர் பட்டியலை வெளியிட்டது. குற்ற வழக்கு பின்னணி உள்ளோர், பொதுமக்கள் அதிருப்திக்கு ஆளானோர், சட்ட சபை தேர்தலில், மாற்று கட்சியினருக்கு உதவியவர்கள், முக்கியப் பிரமுகர்களின் மனைவி மற்றும் உறவினர்களுக்கு, 'சீட்' வழங்கப்பட்டதாக குற்றச்சாட்டு எழுந்தது.அ.தி.மு.க.,வினர் பலர், ஆங்காங்கே, ஆர்ப்பாட்டம், சாலை மறியல், தீக்குளிப்பு என, பல்வேறு போராட்டங்கள் நடத்தினர். பொதுவாக, வேட்பாளர்களுக்கு கட்சியினர் எதிர்ப்பு தெரிவித்தால், அவர்களை மாற்றுவது, முதல்வர் ஜெயலலிதா வழக்கம்; அவர் உடல் நலக்குறைவால், மருத்துவ மனையில் அனுமதிக்கப்பட்டு உள்ளதால், இம்முறை, அப்படி நடக்கவில்லை. இதனால், அதிருப்தி அடைந்தோர், பெரும்பாலான இடங்களில், கட்சி வேட்பாளர்களை எதிர்த்து, சுயேச்சையாக களம் இறங்கினர். நேற்று முன்தினம், வேட்புமனு தாக்கல் நிறைவடைந்தது. அ.தி.மு.க., வேட்பாளர்கள், 'இனி எங்களை மாற்ற முடியாது' என, நிம்மதி பெருமூச்சு விட்டபடியே, தேர்தல் வேலைகளில் சுறுசுறுப்பாகினர். ஆனால், நேற்று மாலை, அவர்களின் நிம்மதியை கெடுக்கும் வகையில், உள்ளாட்சி தேர்தலை ரத்து செய்து, சென்னை உயர் நீதிமன்றம் உத்தரவிட்டது. இதனால், மாவட்ட செயலர்களிடம், பணம் கொடுத்து, சீட் பெற்ற வேட்பாளர்கள், கடும் அதிர்ச்சி அடைந்தனர்.தேர்தல் ரத்தாகி, மீண்டும் வேட்புமனு தாக்கல் துவங்கும்போது, தங்களுக்கு வாய்ப்பு கிட்டுமா என்ற கவலை, வேட்பாளர்களிடம் ஏற்பட்டுள்ளது.

அதேநேரம், 'சீட்' கிடைக்காத அதிருப்தியில், போராட்டங்களில் ஈடுபட்டோர், உயர் நீதிமன்ற தீர்ப்பால், மகிழ்ச்சி அடைந்துள்ளனர். 
