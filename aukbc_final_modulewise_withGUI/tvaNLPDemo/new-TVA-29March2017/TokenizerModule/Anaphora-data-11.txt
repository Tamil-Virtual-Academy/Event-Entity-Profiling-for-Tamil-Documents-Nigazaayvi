ரூபா கங்குலிக்கு ராஜ்யசபா எம்.பி., பதவி
புதுடில்லி: பிரபல ஹிந்தி நடிகை ரூபா கங்குலி, 49, ராஜ்யசபா எம்.பி.,யாக நியமிக்கப்பட்டு உள்ளார். மேற்குவங்க மாநிலம், கோல்கட்டாவைச் சேர்ந்தவர், ரூபா கங்குலி. ஹிந்தி மற்றும் பெங்காலி மொழி திரைப்படங்களில் நடித்துள்ள இவர், துார்தஷன், 'டிவி' சேனலில் ஒளிபரப்பான, மஹாபாரதம் தொடரில், திரவுபதி கதாபாத்திரத்தில் நடித்து, மக்களின் மனதில் நீங்கா இடம் பிடித்தார். கடந்த ஆண்டு, பா.ஜ.,வில் இணைந்த ரூபா, இந்த ஆண்டு நடந்த மேற்குவங்க சட்டசபை தேர்தலில், பா.ஜ., சார்பில் போட்டியிட்டு தோல்வி அடைந்தார். இந்நிலையில், பா.ஜ.,விலிருந்து விலகி, தனிக் கட்சி துவங்கியுள்ள, முன்னாள் கிரிக்கெட் வீரர் சித்து, ராஜ்யசபா எம்.பி., பதவியை ராஜினாமா செய்தார். இதனால் ஏற்பட்ட காலி இடத்தை நிரப்ப, ரூபா கங்குலி, ராஜ்சபா நியமன, எம்.பி.,யாக நியமிக்கப்பட்டு உள்ளார். 
