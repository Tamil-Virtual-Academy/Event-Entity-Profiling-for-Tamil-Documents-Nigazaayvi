நகர அபிவிருத்தி வாரிய திருத்தத்தில் கையெழுத்திட மறுப்பு! : மசோதாவை திருப்பி அனுப்பினார் வஜுபாய் வாலா
பெங்களூரு: கர்நாடக நகர அபிவிருத்தி வாரிய திருத்த மசோதாவில் கையெழுத்திட மறுத்துள்ள கவர்னர் வஜுபாய் வாலா, அதை அரசிடம் திருப்பி அனுப்பியுள்ளார்.

கடந்த முறை நடந்த சட்டசபை கூட்டத்தில், கர்நாடக நகர அபிவிருத்தி வாரியம் திருத்த மசோதாவை, அரசு தாக்கல் செய்தது. அப்போது, டெபுடி எஸ்.பி., கணபதி தற்கொலை விஷயத்தை கையில் எடுத்து, எதிர்க்கட்சியினர் ஆர்ப்பாட்டம் செய்ததால், இரு அவையிலும் கூச்சல், குழப்பம் நிலவியது. அந்த வேளையில், எந்த விவாதமும் இன்றி, ஆளுங்கட்சி உறுப்பினர்களின் ஆதரவுடன் மசோதாவை நிறைவேற்றிய அரசு, கவர்னரின் ஒப்புதலுக்காக, அனுப்பி வைத்தது. இம்மசோதாவுக்கு சுற்றுச்சூழல் ஆர்வலர்களும், எதிர்க்கட்சியினரும் எதிர்ப்பு தெரிவித்துள்ளனர். லே - அவுட்கள் அமைக்கும் போது, பொது மக்களின் வசதிக்காக ஒதுக்க வேண்டிய இடத்தின் அளவு குறைக்கப்பட்டுள்ளது. ரியல் எஸ்டேட் தொழிலுக்கு முக்கியத்துவம் தரப்பட்டுள்ளது. தற்போதுள்ள விதிகளின்படி, எந்த விதமான, புதிய லே - அவுட்டுகள் அமைக்க வேண்டுமானாலும், பொது மக்களின் அடிப்படை வசதிகளுக்காக, 50 சதவீதம் இடத்தை, பி.பி.எம்.பி.,யிடம் ஒப்படைக்க வேண்டும். சட்ட திருத்தத்தின்படி, இட ஒதுக்கீடு அளவு குறைக்கப்பட்டுள்ளது. புதிய சட்டத்தின் படி, பூங்கா, விளையாட்டு மைதானம், மருத்துவமனை உட்பட, இதர அடிப்படை வசதிகளுக்காக, ஒதுக்க வேண்டிய இடத்தில், 50 சதவீதம் குறைத்ததன் மூலம், ரியல் எஸ்டேட் தொழிலதிபர்களுக்கு, லாபம் ஏற்படும் வகையில், மசோதா வடிவமைக்கப்பட்டுள்ளது. இம்மசோதா செயல்படுத்தப்பட்டால், பொது மக்களின் வசதிக்காக ஒதுக்க வேண்டிய இடத்தில், வர்த்தக கட்டடங்கள் தலை துாக்கும். இதனால் பொது மக்கள் நிம்மதியை இழப்பர் என, சுற்றுச்சூழல் ஆர்வலர்கள் அச்சம் தெரிவித்தனர். நகர அபிவிருத்தி திருத்த மசோதாவால், ஏற்படும் பாதகங்கள் குறித்து, கவர்னர் வஜுபாய் வாலாவிடம் எதிர்க்கட்சி தலைவர் ஜெகதீஷ் ஷெட்டர் விவரித்து, மசோதாவுக்கு ஒப்புதல் அளிக்க கூடாது என மனு அளித்திருந்தார்.

மசோதாவால் ஏற்படும் பாதகங்களை ஆராய்ந்த கவர்னரும், மசோதாவுக்கு ஒப்புதல் அளிக்க மறுத்து, அரசிடம் திருப்பி அனுப்பியதாக தெரிகிறது.

