ஜெ., 'ஆடியோ' பதிவு : அ.தி.மு.க.,வில் அதிருப்தி
முதல்வர் ஜெயலலிதா பேசியதுபோல், சமூக வலைதளங்களில் உலா வந்த, 'ஆடியோ' பதிவு, ஆளும் கட்சியில் அதிருப்தியை ஏற்படுத்தி உள்ளது. முதல்வர் ஜெயலலிதா, உடல் நலக்குறைவு காரணமாக, செப்., 22 இரவு, சென்னை, அப்பல்லோ மருத்துவமனையில் அனுமதிக்கப்பட்டார். அவரது உடல்நிலை குறித்து, மருத்துவமனை நிர்வாகம் சார்பில், தினமும் அறிக்கை வெளியிடப்படுகிறது. எனினும், முதல்வரை பார்க்க, யாரும் அனுமதிக்கப்படாததால், பல்வேறு வதந்திகள், சமூக வலைதளங்களில் பரவி வருகின்றன. இதனால், அ.தி.மு.க., தொண்டர்கள் மட்டுமின்றி, மக்கள் மத்தியிலும் குழப்பம் ஏற்பட்டு உள்ளது. இந்நிலையில், முதல்வர் ஜெயலலிதா, மருத்துவ மனையில் இருந்து பேசியது போன்ற, 'ஆடியோ' பதிவு, நேற்று சமூக வலைதளங்களில் வெளியானது. அதில் இடம்பெற்ற குரல் பதிவே, அது போலி என்பதை காட்டியது. இந்த ஆடியோவை, அ.தி.மு.க., தகவல் தொழில்நுட்ப பிரிவை சேர்ந்த சிலர், தயார் செய்ததாக தகவல் வெளியாகி உள்ளது. இது, கட்சியினரிடம் அதிருப்தியை ஏற்படுத்தி உள்ளது.

