ரசுடன் இணைந்து செயல்பட தயார் : 'மாஜி' பிரதமர் தேவகவுடா விருப்பம்
பெங்களூரு: காவிரி பிரச்னையில், கர்நாடக அரசுடன் இணைந்து செயல்பட தயாராக இருப்பதாக, முன்னாள் பிரதமர் தேவகவுடா கூறினார். காவிரி மேலாண்மை வாரியம் அமைக்க முடியாது என, மத்திய மற்றும் கர்நாடக அரசுகள், உச்ச நீதிமன்றத்தில் மனு தாக்கல் செய்தன. இதன் மீதான விசாரணை நேற்று உச்ச நீதிமன்றத்தில் விசாரணை நடந்த வேளையில், முன்னாள் பிரதமர் தேவகவுடா பெங்களூரில் நேற்று நிருபர்களிடம் கூறியதாவது: எனக்கு உடல் நிலை சரியில்லை என்றாலும், காவிரி படுகையின், 2.5 கோடி மக்களின் நலனுக்காக உண்ணாவிரதம் இருந்தேன். ஒரு முன்னாள் பிரதமரே உண்ணாவிரதம் இருக்கிறார் என்ற செய்தி கேட்ட, பிரதமர் நரேந்திர மோடி, காவிரி மேலாண்மை வாரியம் அமைப்பது குறித்து விவாதித்துள்ளார். இதையடுத்து, 'காவிரி மேலாண்மை வாரியம் அமைக்க முடியாது' என, அட்டர்னி ஜெனரல் அபிடவிட் தாக்கல் செய்ததற்கு நன்றி. இன்று (நேற்று) நடந்த விசாரணையின் போது, 7ம் தேதி முதல், 18ம் தேதி வரை தினந்தோறும், 2,000 கன அடி தண்ணீர் தமிழகத்துக்கு திறந்து விட உச்ச நீதிமன்றம் உத்தரவிட்டுள்ளது. நீதிமன்ற உத்தரவை மதித்து, தண்ணீர் திறந்து விட வேண்டும்; அரசு என்ன முடிவு எடுக்கும் என்பது தெரியவில்லை. மக்கள் அமைதி காக்க வேண்டும். தற்போது இரு மாநிலங்களுக்கும் வல்லுனர் குழுவை அனுப்பி, தண்ணீர் இருப்பு பற்றி ஆய்வறிக்கை வழங்குபடி உத்தரவிட்டுள்ளது, வரவேற்கத்தக்கது. காவிரி நதி நீர் பங்கீடு தொடர்பாக, 2007ல் காவிரி நதி நீர் தீர்ப்பாயம் வழங்கிய தீர்ப்பை எதிர்த்து, கர்நாடகா தாக்கல் செய்த மனு மீதான விசாரணை, 18ம் தேதி உச்ச நீதிமன்றத்தில் மூன்று நீதிபதிகள் கொண்ட அமர்வு முன் விசாரணைக்கு வருகிறது.

மூத்த வக்கீல் பாலி நாரிமன் குறித்து தவறாக பேசுவது தவறு. உச்ச நீதிமன்றத்தில் வாதாடுமாறு, தொலைபேசி மூலம் வலியுறுத்தினேன். சிலர் தவறாக பேசியுள்ளதால் அவர் வருத்தம் அடைந்துள்ளார். அதற்கு நான் மன்னிப்பு கேட்டு கொள்கிறேன். வரும், 18ம் தேதிக்குள் நாரிமனை நேரில் சென்று சந்திப்பேன். கர்நாடகா மக்களை நாரிமன் தான் காப்பாற்ற வேண்டும்.

காவிரி மேலாண்மை வாரியத்துக்கு, கேரள அரசு, தன் பிரதிநிதியை பரிந்துரைக்கவில்லை. காவிரி பிரச்னை தொடர்பாக கர்நாடக அரசுக்கு ஆலோசனை வழங்க தயாராக உள்ளேன். அரசுடன் இணைந்து செயல்பட தயாராக உள்ளேன். வயதான காலத்தில் எனக்கு கவுரவம் முக்கியம் இல்லை.இவ்வாறு அவர் கூறினார். 
