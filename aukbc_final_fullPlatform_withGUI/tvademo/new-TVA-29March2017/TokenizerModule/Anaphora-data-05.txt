மோடியை சந்தித்து பேசுவேன்! : பொன். ராதாகிருஷ்ணன் உறுதி
மதுரை: ''உள்ளாட்சி தேர்தல் எப்போது நடந்தாலும் அதை சந்திக்க பா.ஜ., தயாராக உள்ளது,'' என, மத்திய இணை அமைச்சர் பொன்.ராதா கிருஷ்ணன் தெரிவித்தார்.
டில்லி செல்லும் வழியில், நேற்று மதுரை விமான நிலையத்தில் அவர் கூறியதாவது:காவிரி பிரச்னை குறித்து, இன்று டில்லியில் பிரதமர் நரேந்திர மோடி, மத்திய அமைச்சர் உமாபாரதியை சந்தித்து பேசவுள்ளேன். அக்., 8, 9ம் தேதிகளில் தமிழக பா.ஜ., நிர்வாகிகளும் பிரதமரை சந்திக்க உள்ளனர்.உள்ளாட்சி தேர்தலை ரத்து செய்து உயர்நீதிமன்றம் உத்தரவிட்டுள்ளது ஆயிரக்கணக்கான வேட்பாளர்களை நெருக்கடிக்கு உள்ளாக்கியிருக்கிறது. இந்த உத்தரவை எதிர்த்து மாநில தேர்தல் ஆணையம், இன்று அல்லது நாளை மேல் முறையீடு செய்யலாம்.அதற்கு பிறகு பிறப்பிக்கப்படும் உத்தரவுக்கு ஏற்ப பா.ஜ., நடவடிக்கை எடுக்கும். இருப்பினும் உள்ளாட்சி தேர்தல் எப்போது நடந்தாலும் சந்திக்க பா.ஜ., தயாராக உள்ளது.காவிரி மேலாண்மை வாரியத்தை அமைக்க மத்திய அரசு தாமதிப்பதாக கூறுவதை ஏற்க முடியாது. காவிரி பிரச்னையில் தமிழகத்திற்கு உரிய தண்ணீரை பெற்று கொடுப்பதில் மத்திய அரசு உறுதியாக இருக்கிறது.இவ்வாறு அவர் கூறினார். 
